### Interpoleren en extrapoleren

Bij **interpoleren** geef je bij een serie waarnemingsgetallen een schatting van een tussenliggende waarde. Bij **extrapoleren** geef je juist een schatting van een waarde die buiten de serie waarnemingsgetallen ligt.

| **Jaar** | 1995 | 2000 | 2003 | 2010 | 2017 |
| --- | --- | --- | --- | --- | --- |
| **Omzet in miljoenen** | 8,3 | 6,5 | 6,1 | 9,7 | 12,4 |

In de tabel staat informatie over de omzet van een internetwinkel.

  

Met behulp van **interpoleren** kun je een schatting geven van de omzet in 1998. Je kijkt dan naar de waarnemingen van 1995 en 2000.

In die periode gaat er in $5$  jaar tijd $8,3-6,5=1,8$  miljoen van de omzet af. Per jaar is dit een afname van  $\frac{1,8}{5}$  miljoen.

Een schatting van de omzet in 1998 is dan: $8,3-3\cdot\frac{1,8}{5}=7,2$ miljoen euro.

  

Met behulp van **extrapoleren** kun je een schatting geven van de omzet in 2023. Je kijkt dan naar de waarnemingen van 2010 en 2017.

In die periode neemt de omzet in $7$  jaar toe met  $12,4-9,7=2,7$ miljoen.

Per jaar is dit een toename van $\frac{2,7}{7}$ miljoen. Een schatting van de omzet in 2023 is dan: $12,4+6\cdot\frac{2,7}{7}=14,7$ miljoen euro.
